ต้นอ้อผู้บอบบางกับต้นมะกอก
ณ
ริมฝั่งแม่น้ำ
ต้นอ้อผู้บอบบางกำลังเต้นระบำในสายลมอ่อนๆ
โอนเอนไปทางนี้ทีทางนั้นที
การเคลื่อนไหวของต้นอ้อช่างสง่างามยิ่งนัก
แม้แต่แมลงปอยังอดที่จะหยุดมองตามไม่ได้
แมลงปอลอยตัวไม่ไหวติงอยู่กลางอากาศก่อนที่จะเคลื่อนตัวไปตามกระแสน้ำ
ต้นมะกอกแข็งแรงที่ยืนอยู่อีกฝั่งแม่น้ำกลับไม่รู้สึกชื่นชมอะไรนัก
"เจ้าช่างเป็นต้นอ้อที่อ่อนแอเสียจริง"
มันล้อเลียน
"ทำไมเจ้าถึงปล่อยให้ตัวเองถูกผลักไปผลักมาขนาดนั้นล่ะ แค่สายลมอ่อนๆ เจ้าก็ล้มแล้ว เจ้าจะทำอย่างไร ถ้ามีลมพัดมาแรงๆ สักวูบหนึ่ง!"
แต่ต้นอ้อไม่ได้โต้ตอบอะไร
มันแค่ถอนสายบัวอย่างอ่อนหวานให้กับลมอ่อนๆ
ระลอกใหม่ที่พัดผ่านไป
พร้อมกับเต้นระบำอย่างเบิกบานตลอดทั้งบ่าย
หลายวันผ่านไป
หลังจากที่ดอกไม้ได้พับกลีบเตรียมพร้อมสำหรับฤดูหนาว
ลมจากทางเหนือก็เริ่มพัดแรง
จนเมฆลอยครึ้มทั่วท้องฟ้าอย่างรวดเร็ว
ลมพัดกระหน่ำเข้ามาในทุ่งหญ้าที่ต้นมะกอกอยู่
ลมพัดกระแทกต้นมะกอกและทำให้กิ่งไม้เสียดสีกัน
"ยืนให้มั่นคง ต้นอ้อน้อย!"
ต้นมะกอกร้อง
"ยืนให้มั่นคงเหมือนข้า ไม่อย่างนั้นจะถูกพัดลอยหายไป"
แล้วต้นมะกอกก็เตรียมยืนตัวแข็งต้านลมแรง
ต้นอ้อไม่ได้พูดอะไร
มันปะทะกับสายลมด้วยการโค้งตัวอย่างนอบน้อม
แล้วปล่อยให้สายลมพัดต้นอ้อไปมา
โค้งตัวไปทางนั้นทีทางนี้ที
ต้นอ้อเต้นระบำอย่างงดงามกว่าทุกครั้ง
ลมพัดแรงขึ้นเรื่อยๆ
ถลาวูบมาปะทะกิ่งของต้นมะกอกอย่างรุนแรง
แต่ต้นไม้ที่ดื้อรั้นก็ปฏิเสธที่จะโค้งตัว
"ข้าจะไม่มีวันยอมเจ้าหรอก!"
ต้นมะกอกตะโกนอย่างไม่เชื่อฟัง
แล้วตอนนั้นเองก็เกิดเสียงดังเปรี๊ยะขึ้น
เมื่อกิ่งมะกอกกิ่งหนึ่งหักครึ่ง
"กล้าดียังไง!"
มันร้อง
ตัวสั่นด้วยความโกรธที่ทำอะไรไม่ได้
แต่ลมกลับเร่งความเร็วพัดผ่านทุ่งหญ้าไป
เมื่อพายุสงบลง
ต้นมะกอกก็นึกถึงต้นอ้อน้อยขึ้นมาก
"ถ้าลมพัดกิ่งไม้ที่แข็งแรงของข้าหักได้"
ต้นมะกอกพึมพำ
พลางมองข้ามแม่น้ำไป
"ต้นอ้อที่อ่อนแอต้นนั้นคงตายไปนานแล้ว"
แต่ต้นมะกอกรู้สึกประหลาดใจอย่างยิ่งที่พบว่า
ต้นอ้อยังอยู่ที่เดิม
ยิ่งไปกว่านั้น
ต้นอ้อก็ไม่เหน็ดเหนื่อยแต่อย่างใด
เพราะมันโอนอ่อนตามแรงลม
มันยืนอยู่ที่ฝั่งตรงข้าม
ยังคงเต้นระบำอย่างร่าเริง