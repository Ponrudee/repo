พระอาทิตย์กับลมเหนือ
"ข้าแข็งแรงกว่าเจ้าเยอะเลย"
ลมเหนือโอ้อวดกับพระอาทิตย์
"ข้าพัดเรือออกทะเลได้ พัดนกให้ไปพ้นท้องฟ้าได้ ข้าผลักต้นไม้ให้ล้มลง แล้วกระชากหลังคาบ้านให้ปลิวหลุดออกจากบ้านได้ แล้วเจ้าทำอะไรได้บ้างละ"
"ทำลายข้าวของหลุดเป็นชิ้นๆ น่ะ ไม่ใช่วิธีของข้าหรอก"
พระอาทิตย์ตอบเสียงนุ่มนวล
"ข้ากล่อมดอกไม้ให้บานแล้วช่วยต้นไม้ให้โตได้"
"เชอะ! นั้นมันเด็กๆ เขาเล่นกัน"
ลมเหนือเยาะเย้ย
"ถ้าแข่งเรื่องความแข็งแรงแล้วละก็ วันไหนๆ ข้าก็ชนะเจ้าได้อยู่แล้ว"
ขณะนั้นเอง
ลมเหนือก็มองเห็นผู้ชายคนหนึ่งกำลังเดินมา
"ข้ารู้แล้ว"
ลมเหนือพูดขึ้น
"เรามาแข่งกันเถอะ ว่าใครทำให้เสื้อคลุมหลุดจากตัวชายคนนั้นได้ ใครทำได้เป็นผู้ชนะ"
"ก็ได้"
พระอาทิตย์เห็นด้วย
"ข้าลองก่อน เจ้าจะได้รู้ว่าต้องทำอย่างไร"
ลมเหนือส่งเสียงดัง
แล้วก็พัดหยอกเย้าไปสองสามรอบเพื่อแกล้งให้หมวกของชายหนุ่มหล่นไป
แต่ชายหนุ่มกลับคว้าหมวกไว้ได้ทัน
เขาสวมหมวกกลับไปบนศีรษะให้แน่นยิ่งขึ้น
ลมเหนือสูดลมข้างแก้มจบพองแล้วเป่าแรงขึ้นอีก
จนเสื้อคลุมของชายหนุ่มเปิดออก
ลมเหนือหันไปทางพระอาทิตย์พร้อมกับรอยยิ้ม
แสดงความพึงพอใจบนใบหน้า
แต่พอลมเหนือหันหลับมาอีกครั้ง
ชายหนุ่มก็ยิ่งดึงเสื้อคลุมให้กระชับยิ่งขึ้นและติดกระดุมตลอดแนว
ลมเหนือขมวดคิ้วแล้วสูดลมหายใจลึกๆ
ยื่นปากเป่าสุดแรงเกิด
ชายหนุ่มเดินตัวเอียงเล็กน้อย
ต้านแรงหายใจของลมเหนือ
เสื้อคลุมของเขาพองขึ้นที่ด้านหลัง
แต่ยังไม่หลุดจากตัว
ชายหนุ่มพยายามต่อสู้กับแรงลมให้ได้
เขาดึงผ้าพันคอผืนยาวออกมาจากกระเป๋าแล้วพันรอบคออย่างแน่นหนา
ลมเหนือพัดดึงเสื้อคลุมของชายหนุ่มด้วยความหงุดหงิด
แต่ชายหนุ่มกลับพลิกปกเสื้อขึ้นมาแล้วยัดมือใส่กระเป๋า
ยิ่งลมเหนือออกแรงเป่ามากขึ้นเท่าใด
ชายหนุ่มก็ยิ่งกระชับเสื้อคลุมให้ติดตัวมากขึ้นเท่านั้น
ในที่สุด
ลมเหนือก็ยอมแพ้
"ชายหนุ่มคนนั้นไม่มีทางจะยอมปล่อยเสื้อคลุมเลย"
ลมเหนือพูด
"ดื้อชะมัด"
แล้วลมเหนือก็ขยับไปข้างๆ
ให้พระอาทิตย์ได้ลองบ้าง
พระอาทิตย์จ้องชายหนุ่มพลางใช้ความคิด
ชายหนุ่มเดินอย่างเร่งรีบ
ใบหน้าของเขาซูบตอบ
และไหล่ห่อด้วยความหนาวเหน็บ
พระอาทิตย์เริ่มต้นด้วยการแผ่รังสีอันอบอุ่นไปยังพื้นดิน
ชายหนุ่มคลายไหล่ที่ห่อไว้และมีท่าทีโล่งใจ
เขาหลับตาแล้วเงยหน้าขึ้นมองท้องฟ้า
พระอาทิตย์ยิ้มอย่างมีกำลังใจ
จนทั่วบริเวณนั้นมีชีวิตชีวาด้วยแสงสีทอง
นกเริ่มร้องเพลง
และกลีบดอกไม้เริ่มบาน
ชายหนุ่มคลายผ้าพันคอออกช้าๆ
และพับคอเสื้อลง
พระอาทิตย์ยิ้มกว้างอย่างดีใจ
"เชอะ!"
ลมเหนือพูด
"ก็แค่โชคดีตอนเริ่มต้นเท่านั้นแหละ!"
ใบหน้าของชายหนุ่มกลายเป็นสีชมพูเพราะความร้อน
เขาถอดหมวกและปลดกระดุมเสื้อคลุมออก
"ทำได้ไม่เลวนี่"
ลมเหนือพูดอย่างไม่สบอารมณ์
"แต่เจ้ายังต้องทำให้เสื้อคลุมหลุดไปจากตัวเขาด้วย"
"เดี๋ยวถึงเวลาก็ทำได้เองแหละ"
พระอาทิตย์พูด
แล้วเปล่งแสงสว่างที่สุดเท่าที่จะทำได้
ชายหนุ่มหยุดปาดเหงื่อที่คิ้ว
"ทำไมอากาศถึงได้ประหลาดอย่างนี้นะ"
เขาบ่น
พลางส่ายหัวอย่างสับสน
แล้วลมเหนือก็ต้องผิดหวังเป็นที่สุด
เมื่อชายหนุ่มถอดเสื้อคลุมออก
และยังคลายกระดุมเสื้อเชิ้ตอีกด้วย
"ก็ได้ ก็ได้"
ลมเหนือถอนหายใจ
"เจ้าเป็นผู้ชนะ"
ตรงพื้นดิน
ชายหนุ่มมาถึงทะเลสาบ
ทันใดนั้นเขาก็สะบัดรองเท้า
ถุงเท้า
รวมทั้งถอดเสื้อผ้าออก
เหลือแต่กางเกงในตัวเดียว
ดำลงไปในน้ำเพื่อคลายร้อน
พระอาทิตย์ยิ้มให้ลมเหนืออย่างสดใส
"ไม่ต้องมาอวดหรอกน่า"
ลมเหนือพูดอย่างเครียดแค้น
ก่อนจะพัดไปจากท้องฟ้า