สุนัขจิ้งจอกกับนายพราน
จะมีใครรู้บ้างไหมว่า
เมื่อก่อนนี้สุนัขจิ้งจอกไม่ได้มีขนสีน้ำตาลอย่างตอนนี้
แต่มันมีขนสีขาว
ถ้าอยากรู้ว่าทำไมสุนัขจิ้งจอกสีขาวจึงกลายเป็นสีน้ำตาล
ต้องอ่านเรื่องนี้
นานแสนนานมาแล้ว
สุนัขจิ้งจอกตัวหนึ่งชอบแอบเข้าไปขโมยไก่ของชาวบ้านกินเป็นประจำไม่ว่าชาวบ้านจะหาทางป้องกันอย่างไร
มันก็ยังเข้าไปกินไก่ในเล้าได้อยู่ดี
ในที่สุดพวกเขาก็มาประชุมกันเพื่อหาทางจัดการกับสุนัขจิ้งจอกเจ้าเล่ห์ตัวนี้
"พวกเราต้องช่วยกัน ไม่อย่างนั้นสัตว์เลี้ยงของเราไม่เหลือแน่ๆ"
ชายคนหนึ่งพูด
แล้วพวกเขาก็แบ่งกลุ่มกันออกไปตามล่าเจ้าสุนัขจิ้งจอกเจ้าเล่ห์
พอรู้ว่ามีคนกำลังตามล่า
เจ้าสุนัขจิ้งจอกก็รีบหนีเข้าไปในป่าลึก
แต่เพราะขนสีขาวของมันตัดกับสีของต้นไม้รอบตัวมาก
ชาวบ้านจึงมองเห็นมันในที่สุด
"นั่นไง มันอยู่ตรงนั้น ตามไปเร็วพวกเรา"
เจ้าจิ้งจอกไม่รู้ว่าจะหนีไปไหน
เพราะถูกชาวบ้านล้อมไว้
"ตายแน่เราคราวนี้ ไม่น่าไปขโมยไก่มากินเลย ถ้ารอดไปได้ฉันจะไม่ทำอีกแล้ว ฉันจะหาอาหารอยู่แต่ในป่าเหมือนตัวอื่นๆ"
เจ้าจิ้งจอกพูดกับตัวเองขณะนอนรอความตาย
ขณะนั้นเอง
เทวดาประจำป่าซึ่งรับรู้เหตุการณ์ทั้งหมดมาโดยตลอด
ได้ยินที่เจ้าสุนัขจิ้งจอกพูดก็รู้สึกสงสาร
จึงบันดาลให้เกิดพายุพัดใบไม้แห้งร่วงลงมาคลุมตัวเจ้าจิ้งจอก
พอพวกชาวบ้านมาถึงก็มองไม่เห็น
"อะไรกัน! เมื่อกี้ยังเห็นอยู่เลย มันหายไปไหนนะ"
พวกเขาช่วยกันหาเจ้าจิ้งจอกกันอยู่นานจนเห็นว่าคงไม่เจอแน่ๆ
แล้วจึงพากันกลับ
เจ้าจิ้งจอกรอจนชาวบ้านไปหมดแล้วจึงออกมาจากกองใบไม้
ตั้งแต่นั้นเป็นต้นมา
เจ้าจิ้งจอกก็ไม่เคยเข้าไปที่หมู่บ้านอีกเลย