แพะอยากกินน้ำอัดลม
ณ
ฟาร์มเลี้ยงแพะแห่งหนึ่ง
มีแพะตัวเมียตัวหนึ่งชื่อ
"โฟแลต"
มันเป็นแพะที่มักจะมีความคิดประหลาดๆ
อยู่เสมอ
ยกตัวอย่างเช่น
อยากกินน้ำอัดลม
ทุกวันอาทิตย์
ทุกคนในครอบครัวของเจ้าของฟาร์มจะนั่งรถออกไปหาอะไรดื่มกันที่ร้านประจำ
ซึ่งตั้งอยู่ริมแม่น้ำ
ทุกครั้งที่พวกเขาไป
เจ้าโฟแลตก็จะยืนมองอย่างมีความหวังว่าสักวันหนึ่งมันจะได้ไปกับพวกเขาด้วย
มันฝันที่จะได้กินน้ำอัดลมสักแก้ว
แต่ก็ไม่เคยมีใครคิดจะพามันไปด้วยสักคน
เจ้าโฟแลตอยากกินน้ำอัดลมมากจนไม่ยอมกินอะไรเลย
หลายวันผ่านไปมันก็ผอมจนไม่มีน้ำนมสำหรับเอาไปทำเนย
เจ้าของฟาร์มแปลกใจมากจึงมาถามมันว่า
"เป็นอะไรไปล่ะโฟแลต ทำไมไม่ยอมกินอะไรเลย ไม่หิวหรือไง"
"หิวสิ แต่ฉันเบื่อหญ้า แล้วก็น้ำจืดๆ นั่นด้วย ฉันอยากกินอย่างอื่นบ้าง"
มันบอก
"แปลกจริงๆ เลยเจ้านี่ ฉันไม่เคยเห็นแพะที่ไหนไม่อยากกินหญ้า แล้วเจ้าอยากกินอะไรล่ะ"
เจ้าของฟาร์มถาม
"เอ่อ...ฉันอยากกินน้ำอัดลมน่ะ"
มันตอบอายๆ
"น้ำอัดลม! แกรู้จักน้ำอัดลมด้วยหรือ"
เจ้าของฟาร์มแปลกใจ
"รู้สิ ก็ฉันเคยได้ยินพวกเด็กๆ คุยกันว่าพวกเขาไปดื่มน้ำอัดลมกันทุกวันอาทิตย์ ที่ร้านริมแม่น้ำ"
เจ้าโฟแลตตอบ
เจ้าของฟาร์มได้ยินก็หัวเราะพลางพูดว่า
"อย่างนี้นี่เอง ฉันว่าเจ้าคงไม่ชอบมันเท่าไรนักหรอก แต่ถ้าอยากกิน ฉันก็จะเอามาให้ชิมดู"
แล้วเขาก็เดินไปที่บ้าน
ไม่นานก็กลับมาพร้อมกับขวดน้ำอัดลม
เขาเทใส่ชามแล้ววางไว้ตรงหน้าเจ้าโฟแลต
พอเห็นน้ำอัดลม
เจ้าแพะก็รีบเลียอย่างดีใจ
"ชอบไหมล่ะ"
เจ้าของฟาร์มถาม
"ชอบจ้ะ อร่อยมากเลย"
เจ้าโฟแลตตอบอย่างมีความสุข
"แล้วทีนี้จะกินหญ้าได้หรือยังล่ะ จะได้มีนมไปทำเนย"
เจ้าโฟแลตลังเลอยู่ครู่หนึ่งก่อนจะตอบว่า
"คืออย่างนี้นะจ๊ะ ตอนที่เด็กๆ คุยกันถึงน้ำอัดลม เขายังเล่าถึงร้านที่ไปด้วยว่าสวยมากๆ ฉันก็เลยอยากไปบ้างน่ะจ้ะ"
"อะไรนะ!"
เจ้าของฟาร์มตกใจ
พอเห็นท่าทางผิดหวังของเจ้าแพะ
เขาก็ลูบหลังมันแล้วพูดว่า
"ฉันคงพาเจ้าไปไม่ได้หรอกนะ เพราะไม่มีใครเขาพาแพะไปนั่งกินน้ำอัดลมในร้านอาหารกันหรอก เสียใจด้วยนะ"
พอถึงเวลาอาหารค่ำ
เจ้าของฟาร์มก็เล่าเรื่องนี้ให้ภรรยาของเขาฟัง
แล้วเธอก็พูดขึ้นว่า
"ทำไมคุณถึงไม่พามันไปล่ะ น่าสนุกดีออก"
เจ้าของฟาร์มมองภรรยาของเขาอย่างแปลกใจ
"เธอนี่ก็แปลกพอๆ กับเจ้าโฟแลตเลย ใครที่ไหนเขาจะให้เราเอาแพะเข้าไปในร้านอาหารของเขาล่ะ"
"ทำไมจะไม่ได้ล่ะ คุณเคยเอาไปหรือ ก็ทีสุนัขยังเข้าได้ แล้วทำไมแพะถึงเข้าไม่ได้ เจ้าโฟแลตน่ะเรียบร้อยยิ่งกว่าสุนัขอีกนะ"
ดังนั้นเจ้าของฟาร์มจึงต้องยอมทำตามความเห็นของภรรยา
วันอาทิตย์ต่อมา
เจ้าโฟแลตจึงได้ขึ้นรถไปกับทุกคนด้วย
เมื่อไปถึง
ภรรยาของเจ้าของฟาร์มก็จูงมันเดินนำเข้าไปในร้าน
พนักงานเห็นแพะเข้ามาในร้านก็ทำท่างง
เธอจึงถามเขาว่า
"นี่พ่อหนุ่ม ฉันเอาแพะเข้ามากินอาหารด้วยได้ไหม"
"เอ่อ...อะไรนะครับ"
พนักงานยังงงไม่หาย
"แพะไง รู้จักไหม ฉันจะเอาแพะเข้ามาได้ไหม มันเรียบร้อยมากเลยนะ ไม่ต้องกลัวว่าจะทำวุ่นวายหรอก"
พนักงานหนุ่มเห็นเจ้าโฟแลตยืนนิ่งเรียบร้อยก็เลยตัดสินใจว่า
"ถ้าอย่างนั้นเชิญทางนี้เลยครับ ตรงโต๊ะริมน้ำ"
ดังนั้นเจ้าโฟแลตจึงได้กินน้ำอัดลมในร้านที่อยู่ริมแม่น้ำเหมือนอย่างที่ฝัน
พอลูกค้าคนอื่นๆ
เห็นแพะก็พากันมองดูอย่างแปลกใจ
บางคนก็มาขอถ่ายรูป
คนที่ผ่านไปผ่านมาก็เข้ามาดู
วันนั้นจึงมีลูกค้าแน่นร้านไปหมด
"วันนี้ผมไม่คิดเงินพวกคุณนะครับ เพราะเจ้าแพะตัวนี้ ร้านของเราจึงมีลูกค้าเต็มไปหมด แล้วคราวหน้าพามันมาอีกนะครับ"
ดังนั้นเจ้าโฟแลตจึงได้ไปกินน้ำอัดลมกับครอบครัวนี้ทุกอาทิตย์เลย