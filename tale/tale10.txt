ห้องสมุดบินได้
ณ
ห้องสมุดเล็กๆกลางสวนดอกไม้งาม
บนเนินเขา
มีคุณยายใจดีคนหนึ่งเป็นบรรณารักษ์ผู้ก่อตั้งห้องสมุดแห่งนี้ขึ้นมาด้วยความรัก
คุณยายชอบอ่านหนังสือทุกประเภทมาตั้งแต่เด็กๆ
ห้องสมุดแห่งนี้จึงเต็มไปด้วยหนังสือที่อ่านและสะสมมาตลอดชีวิต
เด็กๆและชาวบ้านทุกคนก็รักการอ่านและรักห้องสมุดแห่งนี้มาก
เพราะความเอาใจใส่และคอยแนะนำหนังสือดีๆของคุณยายนั่นเอง
คืนวันหนึ่ง
ท่ามกลางความเงียบสงัด
หลังจากคุณยายกลับบ้านไปพักผ่อนแล้ว
จู่ๆก็มีเสียงหนังสือหล่นจากชั้นดังแปะ!
เจ้าหนังสือนิทานเล่มน้อยนั่นเอง
มันกระโดดไปตามพื้นห้องท่ามกลางความมืด
สักครู่ก็มีเสียงเปิดสวิตช์ไฟดังขึ้น
แล้วหลอดไฟภายในห้องก็สว่างจ้า
"เอ่อ"
เจ้าหนังสือนิทานเอ่ยขึ้น
มันกระโดดออกมายืนกลางห้อง
แล้วพูดเสียงดังขึ้น
"ขอโทษทุกๆ เล่มด้วยนะครับที่ต้องปลุกขึ้นมากลางดึกแบบนี้ แต่ว่าผมมีเรื่องสำคัญจะประกาศให้ทราบ"
"ดึกป่านนี้แล้วใครมีเรื่องอะไรกันเนี่ย"
หนังสือทุกเล่มงัวเงียลืมตาตื่นขึ้นมา
หลายเล่มขยี้ตาแล้วทำท่าจะหลับต่อ
"คือว่า ผมได้ยินมาว่าห้องสมุดแห่งนี้อาจจะไม่มีอยู่อีกต่อไป"
หนังสือนิทานประกาศเสียงดัง
บรรดาหนังสือที่ยังคงงัวเงียอยู่ตาสว่างทันที
แล้วก็เกิดเสียงพูดคุยพึมพำไปทั่วห้อง
"จุ๊ๆ ทุกคนอยู่ในความสงบ"
หนังสือประวัติศาสตร์เก่าคร่ำคร่าเล่มหนึ่งส่งเสียงเตือน
ทั้งห้องเงียบลงทันที
"อย่าลืมสิว่าที่นี่คือห้องสมุด เพราะฉะนั้นกรุณาอย่าส่งเสียงดัง ว่าต่อไปสิเจ้านิทานเล่มน้อยมันเกิดอะไรขึ้น"
"เมื่อวานนี้มีเด็กผู้ชายคนหนึ่งมายืมผมกลับไปอ่านที่บ้าน"
หนังสือนิทานเริ่มเล่า
"หลังจากยืมและเก็บผมใส่กระเป๋าแล้ว ผมได้ยินคุณบรรณารักษ์บอกกับเด็กว่า คุณยายอาจจะต้องเลิกดูแลห้องสมุดแห่งนี้เพราะท่านอายุมากและสุขภาพไม่ค่อยดี เดินทางมาห้องสมุดไม่ไหว และไม่มีใครดูแลต่อได้ ห้องสมุดแห่งนี้จึงอาจจะต้องปิดตัวลง"
"มันเป็นเรื่องธรรมดาของธรรมชาติ สิ่งใดเคยมีอยู่สักวันก็ต้องดับสูญไป"
หนังสือธรรมะให้ความเห็น
"ผมรู้"
หนังสือนิทานพูดต่อ
"และผมก็รู้ด้วยว่าคุณยายรักห้องสมุดนี้มาก เพราะเป็นผู้ก่อตั้งและดูแลมาแสนนาน ห้องสมุดนี้เป็นที่รักของคนทั้งเมือง โดยเฉพาะเด็กๆที่มาอ่านนิทานกันอย่างสนุกสนาน เด็กผู้ชายที่ยืมผมไปเมื่อวาน หลังจากอ่านนิทานจบก็ร้องไห้เพราะจะไม่ได้มาห้องสมุดอีกแล้ว"
หนังสือนิทานเสียงสั่น
น้ำตาเริ่มคลอ
"ผมสงสารเด็กคนนั้นมากจึงเผลอพูดกับเขา ทั้งๆ ที่รู้ว่าผิดกฎของพวกเราที่ห้ามเปิดเผยว่าหนังสือทุกเล่มมีชีวิตจิตใจ และสามารถพูดได้"
"เอ่อ...ไม่เป็นไรหรอก"
หนังสือกฎหมายแง้มตู้กระจกออกมาให้ความเห็น
"บางสถานการณ์กฎก็อนุโลมกันได้นะ"
"ถ้าห้องสมุดปิดตัวลงจริงๆ หนังสืออย่างเราคงต้องแปรสภาพเป็นถุงกระดาษ หรือไม่ก็ถูกย่อยสลายนำกลับไปผลิตเป็นกระดาษว่างเปล่า นั่นอาจจะดีต่อโลก แต่น่าเสียดายความรู้ที่อยู่ในตัวพวกเรา"
หนังสือสิ่งแวดล้อมออกความเห็น
"ผมได้ปรึกษากับเด็กคนนั้นแล้ว"
หนังสือนิทานพูดต่อ
"คืนนี้เด็กๆ และชาวบ้านจะมาประชุมร่วมกับพวกเรา"
เมื่อมองออกไปนอกหน้าต่างท่ามกลางความมือมิด
เห็นแสงไฟค่อยๆปรากฏขึ้นทีละดวงๆ
ใกล้เข้ามาเรื่อยๆ
ชาวบ้านและเด็กๆนั่นเอง
ทุกคนเดินทางมาด้วยความรักที่มีให้แก่ห้องสมุดแห่งนี้
ทั้งหมดเข้าไปนั่งประชุมรวมกับหนังสืออย่างอบอุ่น
ทุกคนลงความเห็นว่าจะต้องช่วยกันเพื่อให้มีห้องสมุดแห่งนี้ต่อไป
แต่ไม่ว่าจะอย่างไร
คุณยายก็คงเดินทางมาห้องสมุดทุกวันไม่ไหวแน่ๆ
ความคิดมากมายถูกเสนอขึ้นมาแต่ก็ยังไม่เป็นที่ถูกใจของทุกคน
"หรือว่าความจริงคุณยายควรจะพักผ่อน"
หนังสือเกี่ยวกับสุขภาพตั้งข้อเสนอ
"ในเมื่อคุณยายอายุมากแล้ว อาจจะดีกว่าถ้าให้คุณยายเลิกดูแลห้องสมุด"
"ชีวิตของคุณยายคือห้องสมุดแห่งนี้"
คุณตาหนังสือประวัติศาสตร์แย้ง
"ในฐานะที่ฉันเป็นหนังสือเก่าแก่ที่สุดในนี้ และเป็นสมบัติของครอบครัวนี้มาตั้งแต่คุณยายยังไม่เกิด และเห็นคุณยายเติบโตมากับหนังสือมากมายตลอดชีวิต ขอยืนยันว่าการได้ดูแลห้องสมุดแห่งนี้เป็นความสุขของคุณยายจริงๆ"
"เอาอย่างนี้มั้ยล่ะ"
หนังสือนิยายเสนอขึ้น
"เราจะสร้างห้องสมุดแห่งนี้เป็นห้องสมุดบินได้ เท่านี้ คุณยายก็ไม่ต้องเดินทางให้เหนื่อยอีกต่อไป"
เด็กๆตาเป็นประกาย
เมื่อได้ยินคำว่าห้องสมุดบินได้
"อยู่ดีๆ ห้องสมุดจะบินได้ยังไงกัน พวกเรามาคิดถึงเรื่องที่เป็นไปได้ดีกว่านะ"
คุณป้าขายข้าวแกงแย้งขึ้น
"เป็นไปได้สิครับ"
ชายหนุ่มคนหนึ่งลุกขึ้นยืนให้ความเห็น
"ผมเป็นวิศวกรก็เพราะแรงบันดาลใจจากการอ่านหนังสือในห้องสมุดนี้ตั้งแต่เด็ก ผมจะใช้ความรู้ความสามารถในด้านวิศวกรรม ถ้าพวกเราทุกคนและหนังสือทุกเล่มช่วยกันใช้ความรู้ที่มี เราต้องสร้างห้องสมุดบินได้ให้คุณยายได้แน่ๆ"
"ผมเห็นด้วย"
นักวิทยาศาสตร์พูดขึ้นบ้าง
"จริงๆ แล้วตอนเด็กๆ ผมเรียนไม่เก่งและไม่ชอบอ่านหนังสือเลย แต่คุณยายบรรณารักษ์แนะนำให้อ่านหนังสือแสนสนุกมากมาย และพอเริ่มสนใจเรื่องราวในหนังสือวิทยาศาสตร์ผมก็ตั้งใจเรียน และได้เป็นนักวิทยาศาสตร์ นั่นไงเพื่อนรักของผม"
หนังสือวิทยาศาสตร์เก่าๆ
ที่แอบอยู่หลังตู้หนังสือได้ฟังก็ซาบซึ้งจนน้ำตาไหล
กระโดดออกมาสู่อ้อมกอดของนักวิทยาศาสตร์ทันที
"เอาล่ะหยุดร้องไห้เถอะ"
นักวิทยาศาสตร์ปลอบ
"นายเป็นหนังสือนะ เดี๋ยวก็เปียกหมดหรอก"
นักบินวัยกลางคนจูงมือหนังสือเกี่ยวกับเครื่องบินออกมากลางห้อง
"ผมอยากเป็นนักบินก็เพราะชอบดูรูปเครื่องบินจากหนังสือเล่มนี้ วันนี้ผมกับเพื่อนรักจะช่วยกันดูแลเรื่องการบินของห้องสมุดให้เอง"
"ขอบคุณครับทุกคนขอบคุณแทนคุณยายด้วย"
หนังสือนิทานเล่มน้อยพูดขึ้น
"พรุ่งนี้เราจะเริ่มลงมือกันเลยนะครับ"
"ไชโย"
ทุกคนร้องขึ้นพร้อมกัน
หนังสือประวัติศาสตร์ยกมือกุมขมับ
"บอกแล้วว่าอย่าเสียงดังในห้องสมุด"
และแล้วการสร้างห้องสมุดบินได้ก็เริ่มขึ้นในเช้าวันต่อมา
วันนี้เป็นวันหยุดประจำสัปดาห์
คุณยายจึงไม่ได้มาที่ห้องสมุด
หนังสือในหมวดวิทยาศาสตร์
และการบินจับกลุ่มปรึกษากับวิศวกร
นักวิทยาศาสตร์
และนักบินถึงวิธีการดัดแปลงให้ห้องสมุดสามารถบินขึ้นไปบนฟ้าได้
ช่างก่อสร้างเตรียมวัสดุอุปกรณ์ในการก่อสร้างร่วมกับหนังสือในหมวดงานช่าง
เด็กๆช่วยกันทำความสะอาดและซ่อมแซมหนังสือเก่าแก่ทั้งหลายอย่างทะนุถนอม
"หิวหรือยังทุกๆ คน"
คุณป้าขายข้าวแกงเข็นรถกับข้าวเข้ามา
ในภาชนะแต่ละใบเต็มไปด้วยข้าวปลาอาหารน่ากิน
"รู้หรือเปล่าว่าเบื้องหลังความอร่อยของร้านข้าวแกงประจำเมืองมาจากตำราอาหารในห้องสมุดนี้"
"และฉันก็ยังมีความจำเป็น ยิ่งป้าใกล้ถึงวัยขี้หลงขี้ลืมแล้วด้วย"
หนังสือตำราอาหารแซวคุณป้าทำให้ทุกคนหัวเราะเป็นที่ขบขัน
หลังจากกินอาหารกันอย่างเอร็ดอร่อยแล้วทุกคนก็ช่วยกันทำงานต่อ
พวกช่างเริ่มลงมือสร้างส่วนปีกติดให้ห้องสมุด
โดยมีวิศวกรกับหนังสือคู่ใจช่วยออกแบบและควบคุมดูแลการสร้าง
นักวิทยาศาสตร์กับช่างเครื่องยนต์ได้ช่วยกันติดตั้งเครื่องยนต์
โดยมีหนังสือตำราร่วมให้คำปรึกษา
ส่วนนักบินกำลังออกแบบระบบควบคุมการบินให้คุณยายสามารถบังคับได้อย่างสบายด้วยปุ่มเพียงปุ่มเดียว
"ไหนๆ เราจะทำให้ห้องสมุดบินได้แล้ว เราก็ถือโอกาสซ่อมแซมตกแต่งให้สวยงามไปด้วยเลยดีกว่า"
หนังสือศิลปะออกความเห็น
ทุกคนเห็นด้วยจึงมอบหมายให้หนังสือศิลปะช่วยออกแบบและเลือกสี
ชาวบ้านและเด็กๆช่วยกันทาสีห้องสมุดจนสวยงาม
"น่าจะมีดอกไม้ตกแต่งให้บรรยากาศสดชื่นเวลาอ่านหนังสือด้วยนะ"
หนังสือภาพดอกไม้เสนอ
ชาวสวนรีบไปหาดอกไม้สวยๆ
มาตกแต่งบนโต๊ะและชั้นหนังสือทันที
ทุกๆคนช่วยกันทำงานคนละไม้คนละมือตามความถนัดของตน
เย็นวันนั้นห้องสมุดก็ถูกปรับปรุงจนเสร็จ
ปีกและเครื่องยนต์ติดตั้งพร้อมสำหรับทำการบินได้อย่างปลอดภัย
ทั้งภายนอกและภายในตกแต่งทาสีสวยงาม
มีดอกไม้สวยประดับประดา
ชั้นและตู้ใส่หนังสือถูกซ่อมแซมให้แข็งแรงและทาสีใหม่
หนังสือทุกเล่มทยอยเดินเรียงแถวกันเข้าประจำที่ในหมวดหมู่ของตนเองอย่างเป็นระเบียบ
ชาวบ้านต่างทยอยกันเข้ามาชื่นชมห้องสมุดโฉมใหม่ที่สำเร็จได้ด้วยความร่วมมือร่วมใจของทุกคน
"ขอบคุณมากครับทุกๆคน"
หนังสือนิทานเล่มน้อยออกมายืนกลางห้อง
"ขอบคุณแทนคุณยายบรรณารักษ์ ขอบคุณแทนเด็กๆที่จะได้มีห้องสมุดไว้อ่านหนังสือต่อไป"
"ผมดีใจที่จะได้อ่านหนังสือนิทานสนุกๆ อีก"
เด็กชายผู้เคยร้องไห้ตอนที่รู้ข่าวว่าจะปิดห้องสมุดเดินออกมา
อุ้มหนังสือนิทานไว้อย่างทะนุถนอม
คุณตาหนังสือประวัติศาสตร์ถามขึ้นว่า
"เด็กน้อย ไหนลองบอกตาหน่อยสิว่า เธอได้รับแรงบันดาลใจอะไรจากหนังสือบ้าง"
"ผมอยากเป็นนักเขียนนิทานครับ ห้องสมุดจะได้มีนิทานดีๆ สนุกๆ ให้เด็กๆ ได้อ่านเรื่อยไปไม่มีวันสิ้นสุด"
พอสิ้นเสียงของเด็กชายทุกคนในห้องสมุดและหนังสือทุกเล่มต่างพากันปรบมือชื่นชมในความสำเร็จร่วมกันเสียงดังสนั่น
ทุกใบหน้ามีแต่รอยยิ้มเบิกบาน
"ถ้างั้นพวกเราขับห้องสมุดบินไปบ้านคุณยายกันเลย"
นักบินประกาศ
ทุกคนส่งเสียงไชโยพร้อมกันอีกครั้ง
นักบินกดปุ่มที่โต๊ะคุณยายบรรณารักษ์เพียงหนึ่งครั้ง
ปีกเล็กๆก็ยื่นออกมาจากด้านข้างของห้องสมุด
เกิดแรงขับดันด้านล่างค่อยๆยกตัวห้องสมุดขึ้นช้าๆ
ลอยขึ้นสู่ท้องฟ้าเบื้องบน
คืนนั้น
คุณยายบรรณารักษ์นอนหลับพักผ่อนอยู่บนเตียงนุ่มสบาย
ก่อนหลับคุณยายยังนึกเป็นห่วงห้องสมุดว่าจะไม่มีใครดูแล
ไม่มีใครคอยแนะนำเด็กๆให้อ่านหนังสือ
แต่ถ้าคุณยายตื่นขึ้นมาตอนนี้และมองออกไปนอกหน้าต่างจะเห็นห้องสมุดหลังหนึ่งกางปีกข้ามฟ้ามาอย่างช้าๆค่อยๆลดระดับลงจอดข้างหน้าต่างห้องคุณยาย
สายตาหลายสิบคู่ของชาวบ้านและเด็กๆ
และสายตานับพันของหนังสือเต็มห้องสมุดต่างมองมายังคุณยายอย่างขอบคุณ
พรุ่งนี้ตอนเช้า
เด็กๆจะไปยืนรอที่เดิม
แหงนหน้ามองท้องฟ้ารอให้คุณยายบังคับห้องสมุดบินร่อนลงบนเนินเขากลางสวนดอกไม้
ที่ซึ่งคุณยายกับห้องสมุดเล็กๆ
ให้ความรู้
ความสุข
สนุกสนาน
และแรงบันดาลใจแก่ทุกคนตลอดมา