ยายแห้งลอยฟ้า
นานมาแล้ว
มีเด็กผู้หญิงที่ผอมมากคนหนึ่ง
ใครๆ
มักเรียกเธอว่า
"ยายแห้ง"
เธอผอมมากเพราะไม่ชอบกินอาหาร
เวลาอาหารเช้าเธอก็กินแค่สองสามคำ
พอพักเที่ยงก็จะเอาอาหารกลางวันของตัวเองให้เพื่อนกิน
ไม่ว่าแม่จะดุหรือพยายามขอร้องอย่างไร
ยายแห้งก็ไม่ยอมกิน
สายลมซึ่งพัดผ่านมาทุกวัน
เห็นแม่ของเธอทุกข์ใจทุกครั้งที่ยายแห้งไม่กินข้าวก็รู้สึกสงสารจึงคิดหาทางช่วย
"ถ้าปล่อยให้แม่หนูยังผอมอยู่อย่างนี้ วันหนึ่งก็จะต้องล้มป่วยลงแน่ๆ ต้องทำอะไรสักอย่างแล้วเรา"
สายลมคิด
วันหนึ่งขณะที่ยายแห้งกำลังเดินไปโรงเรียน
ลมก็พัดกระโปรงสีชมพูของเธอจนพองขึ้นเหมือนดอกไม้
แล้วก็ค่อยๆ
ลอยขึ้น
เธอตกใจจนกระเป๋านักเรียนหลุดมือ
พอไม่มีน้ำหนักของหนังสือคอยถ่วง
ยายแห้งก็ลอยสูงขึ้น
"ช่วยด้วยๆ ใครก็ได้ช่วยที"
เธอตะโกนขอความช่วยเหลือ
แต่เธออยู่สูงมากจนไม่มีใครได้ยิน
เธอลอยไปเรื่อยๆ
อย่างไร้จุดหมาย
แล้วในที่สุดลมก็อ่อนแรงลง
ยายแห้งค่อยๆ
ลอยลงมานั่งบนกิ่งแอปเปิ้ล
เธอพยายามจะกระโดดลง
แต่ไม่ว่าจะกระโดดกี่ครั้ง
ลมก็พัดเธอลอยกลับขึ้นไปทุกที
"สงสัยว่าเราจะตัวเบาจนเกินไป ทำยังไงดีนะ"
แล้วทันใดนั้น
เธอก็เห็นผลแอปเปิ้ลที่กำลังสุกน่ากิน
"ถ้าเรากินอะไรเข้าไปบ้าง คงทำให้ตัวหนักขึ้น แล้วก็คงจะลงไปข้างล่างได้"
คิดได้ดังนั้น
ยายแห้งจึงเด็ดแอปเปิ้ลมากินหนึ่งลูก
เป็นครั้งแรกที่เธอรู้สึกถึงความอร่อย
พอกินเสร็จก็ลองกระโดดอีกครั้ง
เธอลงไปจนเกือบจะถึงพื้นอยู่แล้ว
แต่ก็ลอยกลับขึ้นมาอีก
"สงสัยจะกินน้อยไป"
ว่าแล้วเธอก็กินแอปเปิ้ลอีกหนึ่งลูก
แล้วในที่สุดเธอก็กลับลงสู่พื้นดินได้สำเร็จ
หลังจากเหตุการณ์นั้น
ยายแห้งก็เปลี่ยนเป็นคนใหม่ไม่ต้องให้แม่บังคับให้กินอะไรอีกเลย